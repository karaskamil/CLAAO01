Kanji w 21. wieku
-----------------

Wszystkich znaków kanji jest tysiące, jednak w 1981 roku japońskie Ministerstwo Edukacji sporządziło listę najczęściej występujących kanji i nazwało je *Jōyō kanji*. Lista ta początkowo zawierała w sobie 1962 znaki, jednak zmieniała się ona kilka razy na przestrzeni ostatnich 40 lat, przy czym ostatnia zmiana wprowadzona w 2010 roku sprawiła, że lista rozszerzyła się do ilości 2136 znaków.

Znajomość wszystkich *Jōyō kanji* wymagana jest po ukończeniu obowiązkowej edukacji, jednak modernizacja komunikacji w dzisiejszym świecie otoczonym przez technologię sprawia, że Japończycy posiadają jedynie bierną pamięć o swoim alfabecie. Umiejętność, której nie ćwiczymy długi czas zostaje powoli zapominana. To samo następuje z umiejętnością pisania ręcznie znaków kanji przez Japończyków niezależnie od wieku czy płci. Pisanie na klawiaturze w języku japońskim nie wymaga znajomości poprawnej formy żadnych znaków, gdyż konwersja następuje automatycznie. Wystarczy, że wpiszemy fonetyczną formę danego słowa, a komputer podpowie nam, wyświetlając listę znaków kanji z tym sposobem zapisu, o jakie słowo może nam chodzić. Ciekawy eksperyment na ten temat wykonał Yuta Aoki, japoński blogger i youtuber. Polegał on na proszeniu losowych przechodniów o napisanie wybranych przez niego kanji należących do listy *Jōyō kanji*. Film ukazał się 13 grudnia 2015 roku, niestety nie została podana dokładna data wykonania eksperymentu. Grupa reprezentatywna składała się z 4 kobiet oraz 4 mężczyzn, łącznie 8 uczestników, w przedziale wiekowym, który można oszacować na 20-40 lat.  Zostali oni sprawdzeni z 17 znaków kanji, przy czym poprawnych odpowiedzi było 10, co daje nam w zaokrągleniu 59% poprawności. Jako, że w filmie nie zostały zliczone odpowiedzi przyjąłem następujące warunki: Jeśli przy odpowiedzi uczestnik odpowiedział dobrze tylko częściowo, potrzebował podpowiedzi prowadzącego lub nie odpowiedział poprawnie za pierwszym razem uznawałem odpowiedź za błędną.  

Eksperyment został następnie powtórzony i znów udokumentowany, film również pojawił się na kanale w serwisie YouTube, jednak tym razem grupą badaną byli emeryci. W drugiej wersji do eksperymentu podeszło 4 starszych osób, jedna kobieta i 3 mężczyzn. Zostali poproszeni o łączne napisanie 12 znaków kanji, z czego poprawnie wykonanych zostało 7. Co daje zaskakująco podobny wynik, bo 58%. Oczywiście, łączna liczebność próby badawczej wynosiła zaledwie 12 osób, co nie daje z żadną pewnością rzetelnego wyniku z punktu statystyki. Na tak niski wynik mógł wpłynąć błąd losowy, więc zaleca się wykonanie eksperymentu na liczebniejszej grupie respondentów. Niemniej jednak sądzę, że nie da się zaprzeczyć spadającej znajomości znaków kanji wśród japońskiego społeczeństwa. Znaki kanji, zaraz obok drzew sakury, sake i sushi, to jedne z pierwszych skojarzeń jakie przychodzą nam do głowy, gdy myślimy o Japonii. Grozi to zubożeniem japońskiej kultury i utratą kulturowego dziedzictwa jak i również trudnościami w porozumiewaniu się, gdy zabraknie klawiatury. Ręczne pisanie formalnych dokumentów lub w bardziej powszechnym scenariuszu odczytanie menu w restauracji może stać się dużym problemem w przyszłych latach, jeśli problem ten będzie się pogarszać.